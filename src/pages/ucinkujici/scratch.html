<p>
Naginata 薙刀 tradiční japonskou zbraň se sečnou čepelí, kterou lze přirovnat k evropské kůse. Její původ je opředen řadou
nejasností, dohadů a teorií o jejím vzniku. Jako nejpravděpodobnější se jeví být teorie, dle které tato zbraň vznikla
náhodným připevněním meče na rukojeť třeba zlomeného kopí.</p>
<br>
<p>
Umění boje s naginatou se nazývá naginatajutsu a nebo naginata-dō. Dnešní boj s naginatou je většinou modernizovaná
forma Gendai budō nazývaná atarashii naginata (dosl. nová naginata) ve kterém se také soutěží.
</p>
<br>
<p>
Naginata-dō na 6. Budō matsuri předvedou členové oddílu Naginata gorenkai
(<a href="www.facebook.com/Naginata-Gorenkai-563908067029311" target="_blank">www.facebook.com/Naginata-Gorenkai-563908067029311</a>), který je jediným v ČR věnující se tomuto bojovému umění.
</p>




<p>Iaidō 居合道 je druh japonského šermu a tento termín se překládá jako „cesta meče“ nebo „cesta tasení“. Samotná disciplína ale spíše odkazuje na schopnost rychle reagovat a řešit situaci – být myslí přítomen. Má své počátky v starodávném bojovém umění kenjutsu. Japonský samurai vyvinul iaidō do systému rychlého tasení meče, kterým zasahuje svého oponenta.</p>
<br>
<p>
Ladné umění tasení meče vám předvedou studenti pražského oddílu Shinbukan Praha 武館プラハ (<a href='https://shinbukan.cz' target='_blank'>shinbukan.cz</a>), ve kterém se věnují bojovému umění iaidō (seitei iai + škole Musō shinden ryū) linii Shinbukan (rodina Ishido). Ukázku povede pan Pavel Balvín (5. dan).
</p>

<p>
Kyūdō 弓道 znamená v japonštině „cesta luku“ a vyvinulo se, stejně jako ostatní bojová umění, z původního bojového umění kyūjutsu přibližně v období Meiji. Po druhé světové válce bylo zakázáno mimo jiné proto, že je velice silně spjato s původním japonským náboženstvím – shintōismem. Luku a šípu se dosud používá při mnoha shintōistických, především očistných, rituálech. Luk měl samozřejmě velice důležitou funkci i ve válečnictví, stál dokonce přímo u zrodu samurajů, neboť byl původně jejich jedinou zbraní. Obnovené kyūdō vzniklo kombinací dvou tradičních škol (Ogasawara a Heki). V Japonsku je nejrozšířenější právě v této moderní formě, která zachovává staré principy a dá se říci, že je esencí těch nejlepších prvků starých škol. Klade důraz na obřadní charakter použití luku a v moderní době prostřednictvím luku bojuje člověk pouze sám se sebou.
</p>
<br>
<p>
Japonskou lukostřelbu na našich Slavnostech představí studenti z pražského oddílu (kyudocz.cz) v čele s panem Michalem Phamem.</p>


<p>
Ninjutsu 忍術 je starým bojovým uměním, které ve feudálním Japonsku ovládala určitá skupina lidí známých jako ninjové. Skupina lidí žijících především v oblastech Iga a Kōga. Jejich původním úkolem byla práce s informacemi a špionáž. Později si ninjové osvojili bojové dovednosti a vytvořila se tak tradice bojových umění.
</p>
<br>
<p>
Toto umění nám předvedou studenti pražského oddílu Bujinkan Dōjō Prague (www.bujinkanprague.com), kteří studují toto umění v rámci bujinkan ryū-ha, což je devět tradičních škol bojových umění vyučovaných Hatsumi Masaaki senseiem, 34. představitelem nejstarší dochované školy ninjutsu, známé pod názvem Togakure ryū.</p>


<p>
Hiko ryū taijutsu 日子流体術 je jedno z mladých bojových uměních. Vyvinulo ze stylu školy Fuji ryū, kterou založil Fujito Koga v r. 1952 a své kořeny má ve škole Daitō ryū velmistra Sōkaku Takedy (nejznámějším studentem mistra Takedy senseie byl Morihei Ueshiba, zakladatel bojového umění aikidō). Krása tohoto stylu spočívá také v tom, že dal vzniknout třem velice odlišným stylům – aikidō velmistra Morihei Ueshiby, Shinwa taidō velmistra Hoken Inouea, a Fuji ryū taijutsu. Velmistři Inoue a Koga spolu trénovali a cestovali po Japonsku, aby vybrušovali svá umění. Oba učili své pokročilé techniky bezpečnostní a policejní složky.
</p>
<br>
<p>
V r. 1991 velmistr Koga předal pozici velmistra panu Kōshirō Tanakovi, který tento styl dále rozvijel. Umění školy Hiko ryū taijutsu nám předvede se svými studenty pan Filip Rubínek (3.dan), který je oficiální zástupcem tohoto stylu pro ČR (www.sebeobranapraha.eu).
</p>



<p>
Tenshin shōden katori shintō ryū 天真正伝香取神道流 patří mezi nejstarší japonské školy kobujutsu (tradičních bojových umění). V  roce 1960 dostala škola jako první v historii pro bojová umění označení „Nedotknutelné kulturní dědictví prefektury Chiba“. Školu založil v druhé polovině 15. století (1447-1480) Iizasa Chōi-sai Ienao. V současné době jsou dva hlavní učitelé: Sugino Yukihiro a Otake Risuke.
</p>
<br>
<p>
Tento styl nám se svými studenty předvede pan Jiří Kučera (3. dan), který má tréninkové lekce ve svém olomouckém dōjō na Fakultě tělesné kultury Univerzity Palackého (www.czech-katori.cz).
</p>


<p>
Aikidō 合気道 patří mezi ty mladší japonská bojová umění, neboť bylo vytvořeno až v roce 1925 Moriheiem Ueshibou (1883 -1969). Za zdroj mu posloužilo původní bojové umění aikijutsu s kořeny v 9. století, kenjutsu (umění meče), jōjutsu (umění krátké tyče) a jūjutsu (jemné umění). Ústřední ideou aikidō je, jak už napovídá jeho název, užití koordinované síly ki (vnitřní energie, duše) v harmonii či souladu (ai) s požadavky a okolnostmi boje.
</p>
<br>
<p>
Toto tradiční umění nám předvedou členové oddílu Aikidō kenkyūkai Praha (www.aikido-kenkyukai-praha.cz) v čele s Miroslavem Kodymem (6.dan), který byl jedním  z autorů myšlenky propojení jednotlivých budō právě prostřednictvím podobné akce Budō matsuri a společně s Vladimírem Hotovcem (jedním z učitelů kendō a iaidō) a Pavlem Benešem (jedním z učitelů karatedō) organizovali první čtyři Slavnosti bojových umění (1991 - 1995).
</p>



<p>
Kendō 剣道 ("Cesta meče") je tradiční umění boje s mečem, které má původ u legendárních samurajů. Meč byl duší samuraje a jeho ovládnutí bylo jednak praktickou dovedností k přežití ale i ctností a celoživotní snahou o zlepšení sebe sama. Nejen jako bojovníka, ale také jako člověka.
</p>
<br>
<p>
A právě "touha po zdokonalení" zní v názvu oddílu Katsubō kenrikai 渇望剣理会 (www.kacubo.cz), jehož studenti nám toto umění předvedou v rámci našich 6. Budō matsuri (Slavností bojových umění).
</p>


<p>
Kashima no tachi 鹿島の太刀 je jednou ze škol tradičního kenjutsu, japonského šermu. Původ škol z Kashimy sahá do dávnověku. Podle legendy Kuninatsu no Mahito (7. stol.) vyvinul bojové umění známé jako Kashima no tachi (meč z Kashimy) s technikami přesahujícími fyzický boj a vytvořenými v duchu absolutní nestrannosti a morální spravedlnosti. Kashima no tachi stále dodržuje tradice koryū (starých stylů/škol) tak, aby byly zvládnuty jako živé, dynamické a efektivní budō, klade důraz nejdříve na koordinaci těla, pak kultivaci ducha.
</p>
<br>
<p>
Tomuto stylu se věnují studenti pražského oddílu Aikidō kenkyūkai Praha (www.aikido-kenkyukai-praha.cz), kteří opět budou i na našich slavnostech.
</p>


<p>
Jōdō, přesněji Shintō musō ryū, někdy také jōjutsu, je považováno za nejstarší japonskou školu použití hole jō neboli tsue v boji. Vytvořil na začátku 17. století Musō Gonnosuke Katsuyoshi. K osnovám Shintō musō ryū jō bylo postupně připojeno několik dalších škol. Tyto školy (fuzoku budō nebo fuzoku ryūha) jsou Uchida ryū tanjōjutsu (umění krátké hole), Shintō ryū kenjutsu (techniky šermu), Isshin ryū kusarigamajutsu (srp s řetězem), Ikkaku ryū juttejutsu (železný obušek a jiné zbraně) a Ittatsu ryū hojōjutsu (umění poutání
provazem). Tradiční jōdō se cvičí ve Zlíně a v Praze. Kontakty a informace najdete na stránce zlínského Tenshin dōjō (www.tenshin.cz) respektive pražské pobočky (www.jodopraha.cz). Tenshin dōjō a českou skupinu při Evropské federaci jōdō vede Patrik Orth, Shintō musō ryū gomokuroku, který je žákem senseiů Pascala Kriegera a Freda Quanta (oba menkyo kaiden).
</p>
<br>
<p>
Na ukázce se budou podílet sensei Yves Galley ze Švýcarska (menkyo kaiden) a Patrik Orth (gomokuroku). Součástí ukázky bude průřez osnovami školy – techniky jō různých úrovní, kenjutsu, tanjōjutsu, kusarigamajutsu i juttejutsu.
</p>


<p>
Battōjutsu 抜刀術 („umění tasení meče“) je starý termín pro iaijutsu. Obecně se battōjutsu praktikuje jako součást klasického ryū a je úzce integrováno s tradicí kenjutsu . Cvičí se se skutečnou čepelí (shinkenem), často samostatně bez partnera. Trénink je zaměřen na bojovou efektivitu, jako je vzdálenost, načasování a přesnost. Součástí tréninku bývá sekání tameshigiri.
</p>
<br>
<p>
V rámci doprovodného programu (mimo hlavní program) předvedou techniky battōjutsu studenti školy Nakagawa ryū battōjutsu (www.nakagawaryu.com).
</p>

<p>
Stejně jako při naší minulé Slavnosti bude pro hosty připravován výborný japonský čaj pražskou Dobrou čajovnou (dobracajovnapraha.cz) v zastoupení jejího majitele pana Huberta Hátleho.</p>




<p>
Moc si vážíme spolupráce s japonskou restaurací Miyabi, která s námi byla na Slavnostech bojových uměních již minule. A letos opět bude připravovat pro návštěvníky občerstvení ve formě tradičních japonských jídel.
</p>
<br>
<p>
Japonská restaurace Miyabi (www.miyabi.cz) byla otevřena v roce 1995 Darjou Kawasumi, japanoložkou a milovnicí čajového obřadu, s jasnou vizí představit českým gurmánům kouzlo japonské kuchyně, představit japonskou estetiku a uvést do restauračního provozu co nejvíce ideálu pohostinnosti. Inspiraci čerpala Darja z čajového obřadu, který formuje její osobnost po vice než čtyřicet let.
</p>


<p>
Umění japonské kaligrafie má mnoho společného s tradičními bojovými uměními. Během letošních 6. Budō matsuri (Slavností bojových umění) budou mít návštěvníci možnost vyzkoušet si toto umění pod vedením české lektorky Petry Vitáskové (7. dan, Japonska kaligrafie Petra Vitaskova).
</p>
<br>
<p>
Na fotografii je Petra Vitásková se svou učitelkou Akiko Crowther.
</p>



<p>
Jsme moc rádi, že nás opět podpoří svým vystoupením Vlastislav Matoušek, který nám zahraje na tradiční japonskou bambusovou flétnu shakuhachi (www.shakuhachi.cz).
</p>
<br>
<p>
Vlastislav Matoušek je také český etnomuzikolog, hudební skladatel, hudebník, vynikající hráč, vysokoškolský pedagog a milovník tradiční japonské kultury.
</p>


<p>
Jūdō 柔道 by se dalo přeložit jako "jemná cesta" a je styl japonského
bojového umění.
Celý název Kōdōkan jūdō, vzniklo z několika starých škol jūjutsu, které
vyučovaly sebeobranu neozbrojeného člověka v tehdejším pojetí.
Sebeobrana řešila skutečné bojové situace, které vznikaly při boji muže
proti muži. Jestliže jeden z bojovníků přišel v boji o svou zbraň,
nastala situace, kdy musel bojovat o svůj život. Úspěšné provedení
technik pak končilo smrtí útočníka jeho uškrcením nebo jeho
destruktivním poškozením, tj. otřesem, zlomeninou, atd. Cílem jūdō je
mít možnost volby, zda při úspěšně provedené obraně útočníka poraním,
nebo nad ním pouze získám kontrolu a vysvětlím mu marnost jeho počínání.
Tomuto cíli odpovídá i skladba technik (japonsky waza). Kōdōkan jūdō
založil profesor Jigorō Kanō v roce 1882.
</p>
<br>
<p>
Ukázku jūdō na slavnostech bude mít na starosti Tereza Šubčíková,
držitelka 1. danu v tomto umění. Tereza cvičí jūdō od svých 10 let a to
především v Sokole Vršovice, za který zápasila celou svou závodní
kariéru. Z mezinárodních turnajů získala bronz z juniorského mistrovství
Evropy, bronz ze světového poháru v Ulaanbaataru. K tomu má osm titulů
Mistr České republiky v seniorech a tři v juniorské kategorii. V
současné době se věnuje hlavně trénování děti, včetně svých vlastních.
</p>


<p>
Společnost pro studium japonského meče – Nihontō kenkyūkai 日本刀研究会 – je
odbornou sekcí Česko-Japonské společnosti a začala své aktivity v roce
1996. Cílem společnosti je vytvořit pro opravdové zájemce prostor ke
vzájemnému setkávání, diskusím a komunikační kanál pro sdílení
kvalitních informací o japonském meči. Aktivity sekce se zaměřují na
studium nihontō v co nejširším rozsahu. Od technologických a
metalurgických principů, přes historický vývoj a kulturní význam až po
hledisko umělecké. Sekce pořádá pro své členy řadu setkání včetně
přímého studia originálů. Pro širší veřejnost pak přednášky, výstavy a
ukázky.
</p>
<br>
<p>
Na akci se bude Nihontō Kenkyūkai (nihonto.japan.cz) prezentovat
výstavním stánkem s originály japonských mečů a komentovanou prohlídkou
s přesahem do historického vývoje nihontō.
</p>